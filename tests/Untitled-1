สิ่งที่ผมจะพูดต่อไปนี้
เป็นไปเพื่อแก้ปัญหาภายในทีม
แน่นอนว่าทุกคนน่าจะรู้อยู่แก่ใจ
และอยากให้ปัญหาเหล่านั้นหมดไป 
หรือไม่อยาก? หรือคิดว่าไม่เกี่ยวกับเรา?
ไม่เป็นไรครับ... ผมอยาก... บางคนอยาก...
อาจจะไม่ใช่ทุกคนที่อยาก... ไม่เป็นไรๆ

แต่ก่อนอื่น ผมอยากจะพูดถึง กฏอิทัปปัจจยตา
ซึ่งปรากฎในพุทธวจน
ซึ่งพระพุทธเจ้าได้แสดงไว้โดยชอบแล้ว
กฎนี้กล่าวถึงความเกี่ยวเนื่องกันของเหตุและผล
และผมจะใช้เป็นเสาหลักในการสนทนาครั้งนี้
มีใจความแค่ 4 บรรทัด คือ...

เมื่อสิ่งนี้ มี สิ่งนี้ ย่อมมี 
เพราะความเกิดขึ้นแห่งสิ่งนี้ สิ่งนี้จึงเกิดขึ้น. 
เมื่อสิ่งนี้ ไม่มี สิ่งนี้ ย่อมไม่มี 
เพราะความดับไปแห่งสิ่งนี้ สิ่งนี้จึงดับไป. 

ผมขออนุญาตยกตัวอย่าง ดังนี้...
เพราะเราทำงานละเอียด เราจึงเงี่ยโสตลงฟัง business อย่างตั้งใจ
เพระาเราฟัง business อย่างตั้งใจ เราจึงเข้าใจ business
เพราะเราเข้าใจ business เราแต่ละคนจึงเข้าใจงานของตัวเอง
เพราะเราเข้าใจงานของตัวเอง งานของเราจึงมีข้อผิดพลาดน้อย
เพราะงานมีข้อผิดพลาดน้อย เราจึงใช้เวลาแก้งานน้อย
เพราะเราใช้เวลาแก้งานน้อย งานของเราจึงเสร็จเร็ว 
เพราะของเราเสร็จเร็ว เราจึงไม่ถูก track ด้วยความกดดัน
เพราะเราไม่ถูก track ด้วยความกดดัน เราทุกคนจึงทำงานอย่างมีความสุข
เพราะเราทุกคนทำงานอย่างมีความสุข เราจึงไม่มีเหตุที่ต้องขอลาออก

ในทางกลับกัน...
เพราะเราทำงานไม่ละเอียด เราจึงไม่เงี่ยโสตลงฟัง business อย่างตั้งใจ
เพระาเราไม่ฟัง business อย่างตั้งใจ เราจึงไม่เข้าใจ business
เพราะเราไม่เข้าใจ business เราแต่ละคนจึงไม่เข้าใจงานของตัวเอง
งานจึงมีข้อผิดพลาดมาก ฯลฯ
แก้บ่อย 
เสร็จช้า 
ถูก track ด้วยความกดดัน
ไม่มีความสุข
อยากลาออก

เห็นไหมครับ...
เพราะการทำงานไม่ละเอียดเป็นเหตุ การอยากลาออกจึงเกิดขึ้น
และดังนั้น ถ้าการทำงานละเอียดเป็นเหตุ ก็ไม่มีเหตุที่ต้องลาออกกันเยอะขนาดนี้

ทุกอย่างเกิดขึ้นโดยมีเหตุปัจจัย
ไม่มีสิ่งใด ที่เกิดจากสิ่งศักดิ์สิทธิดลบันดาล
ไม่มีสิ่งใด ที่เกิดขึ้นมาเองลอยๆ โดยปราศจากสาเหตุ
นี้แหละคือกฏอิทัปปัจจยตา

แต่เหตุที่งานออกมาไม่ละเอียดนี้ ก็ยังมีอยู่อีก
เท่าที่ผมรู้มา 
หน้าจอฟ้า ที่เคยผ่าน UAT เคยให้ user ลองเล่นแล้ว
ผ่านแล้ว ถูกแล้ว ดีแล้ว ต่างๆนานา
มันไม่ได้ดีจริง ในแบบที่ใครบางคนเข้าใจว่าดี

ระยะเวลาประมาณ 6 เดือนที่ผ่านมา ก่อนที่จะมีการรื้อ project ทำใหม่หมด
ผู้ใหญ่ก็ให้ทำหน้าจอฟ้า มาแก้บัค
แต่ด้วยความที่โค้ดนั้นเก่าแล้ว
ใช้เทคโนโลยีเก่า
ทำให้อ่านยาก maintain ยากอยู่แล้ว
แถมคนที่ทำหน้าจอฟ้า เผลอๆจะไม่เข้าใจ business ด้วยซ้ำ
จนถึงขนาดผมเคยได้ยินว่า บัคง่ายๆใช้เวลาแก้ 2 วัน

ด้วยเหตุดังนี้ พี่เบิร์ดจึงตัดสินใจ วางโครงสร้างใหม่ แก้โค้ดใหม่ทั้งหมด
คือตั้งแต่ระดับ database, system design, backend, frontend ฯลฯ
โดยคง business เดิมไว้ 
แต่ก็มี change เรื่อยๆ... งงไหมล่ะครับ
อะ ช่างมัน...

การรื้อ project ก็เพราะมันเกิดมาแต่เหตุ 
คือ ผลงานที่ไม่ละเอียดของหน้าจอฟ้าอันนั้น
ไม่ใช่รื้อ เพราะมีสิ่งศักดิ์สิทธิดลบันดาล
ไม่ใช่รื้อ เพราะคิดจะรื้อขึ้นมาเองลอยๆ โดยปราศจากสาเหตุ

เมื่อทุกคนเข้าใจดังนี้แล้ว
ผม และเชื่อว่าเราหลายคนในที่นี้ 
ก็อยากให้ร่วมมือร่วมใจ ช่วยกันทำงานให้ละเอียด
ติดอะไรก็บอก จะได้ช่วยกันหาทางแก้
สังสัยอะไรก็ถาม จะได้ไม่สำคัญว่ารู้ในสิ่งที่ตนไม่รู้
อยากได้อะไรก็ขอ จะได้ทำงานต่อไปได้
ใครผิดอะไร ก็แนะนำให้แก้ไข (ด้วยปิยวาจา)
และคนที่ถูกกระทำ ก็ขอให้เข้าใจเหตุที่อีกคนหนึ่งกระทำด้วย

ต่อไปนี้ ผมจะพูดถึงปัญหาหลักที่เกิดขึ้นในทีม ดังนี้

เท่าที่ผมทำงานมาและสังเกต ในระยะเวลาประมาณ 1 เดือนที่ผ่านมา
เหตุที่ทำให้เราเดินหน้าถอยหลังกันอยู่อย่างนี้

หลักๆคือ เกิดขึ้นจากความไม่ละเอียด UX/UI design
ต้องขออภัยที่ว่ากันตรงๆอย่างนี้
เพราะการมีของ UX/UI สิ่งใดจึงควรที่จะเกิดขึ้น? ใครก็ได้ตอบผมหน่อย?...
คือการทำงานที่ง่ายขึ้นของ dev ทั้ง front และ back ใช่หรือไม่ครับ?
แต่ ณ ตอนนี้ ปัญหาที่เกิดขึ้นคือ dev ต้องตามแก้งานของ sprint 1 อยู่เนืองๆ
เป็นเหตุให้งานไม่สามารถไปข้างหน้าได้เท่าที่ควร

ส่วน BA คุณก็ยังมีส่วนที่ต้องรับผิดชอบอยู่
ผลงานที่ UX/UI design ออกมาแล้วนั้น
เป็นไปเพื่อ design principle ที่ถูกต้อง
และเพื่อการทำงานของ dev ที่ง่ายขึ้น
ตอนนี้ หน้าที่ของ BA คือ review 
ว่า design principle เหล่านั้น 
ทำให้ business คลาดเคลื่อนไปหรือไม่
หากคลาดเคลื่อนไป UX/UI ควรจะปรับไปในทิศทางใด
และถ้าสิ่งที่ BA คิดจะปรับ UX/UI บอกว่าผิด design principle
ก็ควรช่วยกันคิดหา solution ที่เหมาะสม
ช่วยกัน คิด หา solution ที่เหมาะสม
ผมเข้าใจว่า BA รู้สึกกดดัน 
มีงานที่ต้องรับผิดชอบเยอะ
และมี BA ที่รู้ business ของระบบ LCS คนเดียว
แล้วยังไงครับ?
จะใช้เหตุผลเหล่านี้ เพื่อให้สิ่งที่ควรจะเกิดขึ้น ไม่เกิดขึ้นหรอครับ?
ถ้ารู้ว่า BA คนเดียวไม่เพียงพอ 
เราจะคิดต่อว่า จะแก้ปัญหาได้อย่างไรบ้าง?
เช่น ขอคนเพิ่ม ขอเวลาเพิ่ม
แต่ถ้าขอเพิ่มไม่ได้ 
ก็ควรจะพูดคุยกับผู้ใหญ่อย่างตรงไปตรงมา
อย่างที่ผมจะทำในอนาคตอันใกล้นี้

ส่วน SA 
ก็ยังมีส่วนที่ต้องรับผิดชอบอยู่
แต่ผมขอไม่พูดถึงละกัน ฮ่าๆๆ
เพราะอารมณ์แบบ ไปๆมาๆ
และโครงสร้าง database อะไรต่างๆ
ก็วางไว้ดีแล้วครับ

ส่วน dev ทั้ง front และ back
ก็ยังมีส่วนที่ต้องรับผิดชอบอยู่
ผมอยากขอความร่วมมือ dev ทั้ง front และ back
รบกวน test ก่อน commit code ขึ้นมาครับ
อย่าลืมนะครับ 
"เพราะการทำงานไม่ละเอียดเป็นเหตุ การอยากลาออกจึงเกิดขึ้น"
ก็เพราะคุณทำงานไม่ละเอียด จึงมีคนมากดดัน และคุณจึงอยากลาออกไงครับ
อย่าโทษคนอื่นอีกเลย
ต่อให้คนที่เรากล่าวโทษ เขายอมรับผิด และเก็บไปคิดทบทวน และพัฒนาตัวเอง
คนหนึ่งที่ไม่พัฒนา นั้นคือตัวคุณนั่นแหละครับ

และ dev ทั้ง front และ back
ถ้าไม่เข้าใจ business ก็ถามผู้ที่รู้จริงครับ
และถ้าจะให้ดีกว่านั้น
คือลากคนที่เราทำงานด้วยไปฟังด้วย
(ข้อนี้ผมก็พลาดครับ)

ส่วนในประเด็นของผู้ใหญ่นั้น
ที่พูดค้างไว้ในขณะที่พูดถึงเรื่อง BA
ผมกะว่าจะพูดคุยกับผู้ใหญ่ ที่มีอำนาจสูงสุด
โดยพูดคุยถึง
(1) ปัญหาที่เกิดขึ้น 
(2) สาเหตุของปัญหา 
(3) ประโยชน์ของการดับปัญหา 
(4) หนทางการดับปัญหา
นี้คืออริยสัจ 4
ซึ่งพระพุทธเจ้าได้แสดงไว้โดยชอบแล้ว
เป็นสัจจะของอริยบุคคล

ผมเข้าใจว่าตอนนี้การ track งาน และสื่อสารต่อไปเป็นทอดๆนั้น
ทำให้ผู้ใหญ่ท่านนั้น ไม่ทราบถึงสถานการณ์ภายในทีมที่แท้จริง
ทำให้ผู้ใหญ่ท่านนั้น เชื่อคนที่ track งาน มากกว่าคนทำ
ทำให้ผู้ใหญ่ท่านนั้น สำคัญว่ารู้ในสิ่งที่ตนไม่รู้
ทำให้ผลลัพธ์ออกมาเป็นอย่างทุกวันนี้

สิ่งที่ผมได้ทำไปแล้วขณะนี้ และสิ่งที่กำลังจะทำต่อไปนี้
อาจเป็นสิ่งสุดท้ายที่ผมจะให้กับบริษัทนี้ได้
หวังว่าทุกคนจะได้สดับ ซึ่งธรรมอันเป็นอริยะ
เพื่อความสุขความเจริญ ที่จะเกิดขึ้นแก่ทุกคนครับ
ขอบคุณครับ